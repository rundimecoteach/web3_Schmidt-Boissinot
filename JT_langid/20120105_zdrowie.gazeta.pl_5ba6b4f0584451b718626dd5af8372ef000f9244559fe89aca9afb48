<h1>Adele ma raka krtani?<h1>
<div>Charakterystyczna chrypka, która przyniosła piosenkarce miliony, mogłaby wskazywać na bardzo poważne problemy z gardłem... Przerwana trasa koncertowa, szybka decyzja o operacji, zakaz mówienia po zabiegu: to wszystko daje jeszcze większe powody do niepokoju... Zarazem są inne schorzenia, bardziej prawdopodobne w przypadku tak młodej osoby, które objawiają się podobnie i skutkują zbliżonym postępowaniem medycznym... Zdecydowałem, że sprawę trzeba wyjaśnić u specjalisty.<div>
<div>Jeszcze parę tygodni temu nie miałem pojęcia o istnieniu Adele i jej problemach zdrowotnych.<div>
<br>Na święta przyjechał z Madrytu mój syn Piotrek ze swoją dziewczyną - Agnieszką. Poprosiłem syna o radę, jaki drobiazg pod choinkę ucieszyłby Agnieszkę.<br>
<br>- Kup jej nową płytę Adele - poradził syn.<br>
<br>Słuchamy wspólnie prezentu w święta a potem oglądamy DVD z londyńskiego koncertu w The Royal Albert Hall z września 2011. Agnieszka zadowolona, my z Piotrkiem kręcimy nosem na styl i repertuar, ale trzeba przyznać, że chrapliwy, mocny głos Adele robi wrażenie (nie tylko na nas, bo młodziutka piosenkarka sprzedała w tym roku 15,3 mln płyt i ma 6 nominacji do Grammy).<br>
<br>- Wiecie, że ona ma raka gardła i ten głos pewnie straci? - mówi ze smutkiem Agnieszka.<br>
<br>- Jak to raka gardła? - pytam. - W wieku 21 lat?<br>
<br>Siadam do komputera i zaczynam sprawdzać. Okazuje się, że nie chodzi o raka gardła, lecz najprawdopodobniej guzki na strunach głosowych. W porównaniu z rakiem to mały pikuś, ale dla kogoś, kto pracuje głosem, taka przypadłość może być jednak sporym problemem (Adele odwołała trasę koncertową. Jest już po operacji, przeszła ją w Bostonie i na razie lekarze zabraniają jej mówić, a co dopiero śpiewać).<br>
<br>Dzwonię do znajomej laryngolożki, dr Ewy Gołębiewskiej z Kliniki Otorynolaryngologii Szpitala MSWiA w Warszawie<br>
<br>- Nie sądzę, żeby to były polipy. Zresztą w krtani jest zwykle miejsce tylko na jeden polip i po jego usunięciu chory bardzo szybko odzyskuje swój naturalny głos.<br>
<br>- A guzki?<br>
<br>- Guzki są mniejsze od polipa. Mogą mieć rozmiary od ziarnka maku do - powiedzmy - główki od zapałki. Niestety, lubią się odnawiać. No i bardzo obciążają struny głosowe, co przekłada się na brzmienie głosu, jego barwę, etc.<br>
