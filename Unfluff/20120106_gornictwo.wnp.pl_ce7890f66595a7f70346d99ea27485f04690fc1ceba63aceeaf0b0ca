<p>Związkowcy z Jastrzębskiej Spółki Węglowej wskazują, że projekty Zakładowego Układu Zbiorowego Pracy i nowego regulaminu pracy zakładają pozbawienie pracowników wolnych sobót, Karty Górnika oraz wprowadzenie motywacyjnego systemu płac.</p>
<p>Związki ostrzegają, że jeśli te niekorzystne dla pracowników rozwiązania wejdą w życie, to w spółce może dojść do niepokojów społecznych.</p>
<p>O problemie związanym z projektami Zakładowego Układu Zbiorowego Pracy (ZUZP) oraz regulaminu pracy portal wnp.pl informował jako pierwszy. Czytaj: Kozłowski, Solidarność JSW: zarząd podjął próbę ogrania strony</p>
<p>społecznej</p>
<p>Związkowcy informują, że projekty Zakładowego Układu Zbiorowego Pracy (ZUZP) oraz regulaminu pracy dają też zarządowi JSW możliwość pozbawienia zatrudnionych dodatkowego urlopu oraz obniżenia o 30 proc. nagród barbórkowych i czternastej pensji.</p>
<p>Poprzez wprowadzenie motywacyjnego systemu płac pracodawca będzie mógł też obniżyć pensje pracowników nawet o 50 proc.</p>
<p>Związkowcy wskazują, że zapisy projektów ZUZP i regulaminu w większości się powielają.</p>
<p>- Żeby Zakładowy Układ Zbiorowy Pracy wprowadzić, potrzeba woli dwóch stron - przypomina Roman Brudziński, wiceprzewodniczący Solidarności w JSW. - Jeśli nie będzie naszej zgody na proponowane przez zarząd rozwiązania, to one nigdy nie wejdą w życie. Sytuacja gorzej wygląda z regulaminem pracy, który pracodawca ma prawo wprowadzić na mocy art. 104 Kodeksu pracy.</p>
<p>Związki wskazują, że proponowane przez zarząd JSW regulacje zakładają pracę 6 dni w tygodniu, ale bez żadnych dodatkowych gratyfikacji za przepracowane soboty.</p>
<p>- Mamy wrócić do tzw. czterobrygadówki, do rozwiązań preferowanych w latach 70-tych i na początku lat 80-tych - mówi Roman Brudziński. - Dla prezesa wolne soboty to anachronizm. Naszym zdaniem fundując górnikom "prezent" w postaci dodatkowego dnia pracy, chce ukryć swoją nieudolność w zarządzaniu firmą.</p>