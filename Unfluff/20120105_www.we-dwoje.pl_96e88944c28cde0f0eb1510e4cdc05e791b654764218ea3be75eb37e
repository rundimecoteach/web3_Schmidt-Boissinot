<p>Podagra, artretyzm – to dość często używane nazwy zamienne zasłaniające tajemniczą dnę moczanową. Napad dny pojawia się nagle, co zwiastuje silny ból w obrębie któregoś ze stawów, zwłaszcza palucha stopy lub kostki, pojawiający się nie wiadomo skąd i wyrywający ze snu. Z czego to wynika?</p>
<p>Dna moczanowa jest skutkiem nagromadzenia się kryształków moczanów w stawie i innych tkankach organizmu. Stąd też kolejna nazwa choroby: skaza moczanowa. Na ogół występuje nagle i w godzinach nocnych lub porannych. Częściej dotyczy mężczyzn po 40. roku życia, kobiet w okresie menopauzy i jest problemem w rodzinach obciążonych hyperurykemią (zwiększenie poziomu kwasu moczowego we krwi).</p>
<p>Objawy napadu dny:</p>
<p>- silny, a nawet ostry ból, nie do zniesienia w okolicy palucha stopy (podagra) lub kostki, kolana, czasem nadgarstka i innych stawów,</p>
<p>- obrzęk i zaczerwienienie zajętego stawu,</p>
<p>- ocieplenie zajętego stawu i uczucie „gorenia” w stawie, świadczące o zapaleniu,</p>
<p>- utrudnienie wykonywania ruchów w stawie,</p>
<p>- złe samopoczucie,</p>
<p>- czasem podwyższenie temperatury ciała lub gorączka z dreszczami.</p>
<p>Chorobie zazwyczaj towarzyszą inne stany odbiegające od normy, jak otyłość, cukrzyca,</p>
<p>hiperlipoproteinemia, nadciśnienie tętnicze, skłonność do miażdżycy naczyń krwionośnych i choroba wieńcowa.</p>
<p>Co potwierdza dnę?</p>
<p>Napad dny wymaga diagnozowania i leczenia. W celu rozpoznania konieczne jest potwierdzenie</p>
<p>obecności kryształków moczanów w stawie lub diagnoza w oparciu o kryteria:</p>
<p>- minimum dwa napady bólu stawu w kończynie o charakterze opisanym wyżej,</p>
<p>- napad dny w stawie palucha,</p>
<p>- obecność tzw. guzków dnawych w obrębie stawów lub małżowin usznych,</p>
<p>- pozytywny efekt leczenia lekiem z kolchicyną (Colchicum Dispert) w przeciągu dwóch dób.</p>
<p>Dnę różnicuje się z:</p>
<p>- infekcjami stawów,</p>
<p>- zmianami pourazowymi,</p>
<p>- wylewami dostawowymi,</p>
<p>- reumatyzmem,</p>
<p>- zmianami zwyrodnieniowymi.</p>
<p>Jakie badania wykonują lekarze?</p>
<p>W celu potwierdzenia występowania kryształków moczanowych w stawach wykonuje się badanie płynu stawowego, uzyskanego poprzez jego nakłucie i aspirację płynu, który poddaje się specjalistycznym analizom. Bada się także guzki dnawe. Wykorzystywane są też techniki radiologiczne, np. zdjęcie Rtg stawu, w którym zauważa się zwężenie „szpary” stawowej. Kolejnymi badaniami są badania krwi określające stężenie kwasu moczowego, kreatyniny, elektrolitów, lipidów i cukru, a także badanie ogólne moczu i dobowe wydalanie kwasu moczowego z uryną. Kontroli podlega też czynność nerek i układu krążenia (m.in. ciśnienie krwi, EKG).</p>
<p>Leczenie dny moczanowej</p>
<p>Odbywa się przy pełnej kontroli lekarskiej, na ogół w szpitalu. Stosowane są m.in. kolchicyna,</p>
<p>leki przeciwbólowe. W fazie przewlekłej choroby wskazane jest przestrzeganie specjalnej diety,</p>
<p>przyjmowanie ściśle określonych leków moczopędnych – przepisanych przez lekarza oraz allopurynolu (Allupol, Milurit, Zyloric, Apo-Allopurinol,) dopiero po 4 tygodniach po napadzie. Allopurynol zmniejsza wytwarzanie kwasu moczowego. W pewnych wyjątkach nie stosuje się standardowego leczenia np. dna w przebiegu terapii cyklosporyną (cytostatyk). Wtedy zalecane jest podawanie sterydów bezpośrednio do stawu.</p>
<p>Gdy dojdzie do wyciszenia objawów, wówczas nie trzeba kontynuować leczenia, o czym z</p>
<p>resztą decyduje lekarz. Zaleca się stosowanie diety ubogopurynowej, z obniżoną podażą białek,</p>
<p>unikanie spożywania alkoholu, ograniczenie stresujących sytuacji i pewnych leków zwiększających</p>
<p>poziom kwasu moczowego we krwi. Każdy lekarz do którego się udajemy po poradę musi zostać</p>
<p>poinformowany o fakcie występowania dny moczanowej. Niektóre antybiotyki, czy leki moczopędne</p>
<p>mogą wywołać dnę moczanową. Czasem zaleca się jeszcze małe dawki kolchicyny aby zapobiec</p>
<p>napadom. Ponadto, trzeba mieć na uwadze systematyczną kontrolę stanu nerek, ciśnienia tętniczego, stanu naczyń wieńcowych i poziomu cukru we krwi.</p>
<p>Ostatnio dość popularnymi w leczeniu i prewencji napadów dny stają się metody wibroakustyczne,</p>
<p>stosowane na zajęte stawy i nerki. W terapii tej wykorzystuje się mikrowibracje o częstotliwości</p>
<p>dźwiękowej. Terapia przyspiesza wydalanie kwasu moczowego z organizmu. Przed jej zastosowaniem konieczne jest badanie lekarskie.</p>
<p>Czego nie wolno jeść, a co trzeba ograniczyć przy skłonnościach do dny?</p>
<p>Wyeliminowanie:</p>
<p>- mięsa czerwonego (wieprzowina, wołowina),</p>
<p>- podrobów (pasztety, nerki, wątroba, grasica),</p>
<p>- wywarów, bulionów zwierzęcych,</p>
<p>- sosów na bazie mięsa, gulaszów,</p>
<p>- skorupiaków i mięczaków,</p>
<p>- ryb konserwowanych (śledzie, łososie, sardynki, szproty, anchois, makrele),</p>
<p>- drożdży i wszelkich produktów, które je zawierają (także piwo).</p>
<p>Ograniczenie:</p>
<p>- produktów wysokobiałkowych (tłuste ryby jak łosoś, makrela, tuńczyk, węgorz, sardynka, wędzone</p>
<p>śledzie, halibut, karp, flądra; roślin strączkowych, szpinak, szparagi),</p>
<p>- produktów alkoholowych (piwo, wina, wódka, nalewki, koniaki, ciasta i praliny z procentem),</p>
<p>- cukru rafinowanego, białego (słodycze, ciasta, ciastka, owoce kandyzowane, z puszki).</p>
<p>Zaleca się położyć szczególny nacisk na właściwe nawodnienie organizmu oraz stosowanie ogólnychzasad zdrowego żywienia. Niektórzy podkreślają, że warto przyjmować owoce o czerwonej i granatowej skórce, gdyż te mają łagodzić dolegliwości bólowe związane z dną (wiśnie, truskawki, jagody, żurawina).</p>
<p>Opracowano na podstawie:</p>
<p>Szczeklik A., Gajewski P., Choroby wewnętrzne. Kompendium Medycyny Praktycznej, MP, Kraków</p>
<p>2009</p>
<p>Zimmermann-Górska I., Aktualizacja standardów leczenia, Reumatologia 2006; 44, 2: 61-62</p>